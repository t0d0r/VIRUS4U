           -------------------------------
           Н Я К Ъ Д Е  В  Б Ъ Л Г А Р И Я
           -------------------------------

           Алтернативни компютърни новини




НОВА АНТИВИРУСНА МЕТОДИКА


   Студентката от ФМИ - София Д.П. е разработила нова антивирусна методика.
След поредната трoйка на контролната работа по информатика, тя проумяла, че в
дъното на тази тъмна история стоят вирусите. В резултат на това, използвайки
тупалката за килими, Д.П. успяла да "очисти" три компютъра PS-2, девет
80-мегабайтови хард диска както и един със нищо невинен  матричен
принтер "ИЗОТ". След тази акция последният се е усвоил арабската азбука.
  ФМИ - София търси спешно изгодна оферта за изкупуване на старо желязо.



ВАЖНО СЪОБЩЕНИЕ

  Както е известно, поради честите прекъсвания на електрическия ток, в
България навлизат на мода компютрите със собствено захранване. Съобразявайки
се с тази актуална тенденция, наскоро в завода в град Правец бяха разработени
първите образци на енергийно независимите компютри със захранване на базата
на твърдото гориво.
  Във връзка с това важно научно откритие, НАЦИОНАЛНАТА ТРУДОВА БОРСА СЪОБЩАВА:
От 1 Септември 1991 година 77% от дипломираните в длъжност "компютърни
оператори" ще бъдат преквалифицирани в длъжност "компютърни огняри". За
по-подробна информация - в бюрата по труда.



УЛЕСНЕНИЕ ЗА ПОТРЕБИТЕЛИТЕ


  Поради вирус фобията, обхванала цялата страна, зачестиха случаите на
форматиране на твърди дискове в училища и учреждения. Констатирайки този
факт, в Завода за Магнитни Дискове гр. Пазарджик бяха пуснати в производство
нова серия хард дискове. Инициализиращата програма на техния контролер
остава резидентна в паметта, следи часовника и форматира твърдия диск на
всеки половин час.




НОВИНИ ОТ СОФИЙСКИЯ УНИВЕРСИТЕТ

   Нашият специален репортер Константин Спиров се обърна с един въпрос към
не безизвестния преподавател Павел Шишков Бърнев.
   К.С. :  Господин П.Ш.Б., вярно ли е, че 64% от Вашите ученици не могат да
напишат дори една десетредова програмка, която да подрежда по големина сто
променливи?
  П.Ш.Б.:  Уважаеми колега, при Вашето ниво на некомпетентност не си
заслужава въобще да отговарям на Вашия въпрос! Вие въобще учили ли сте
при мен? Нима не Ви е известно, че понятието големина на променлива не
е добре дефинирано? Ами ако променливите са в комплексната област ?...
  Във този момент интервюто бе прекъснато, поради истеричен пристъп на нашия
репортер.





КОМПЮТЪРНА ПСИХОАНАЛИЗА

   След поредния си истеричен пристъп, нашия специален репортер Константин
Спиров бе заведен в редакцията и положен върху едно кресло.
Нечленоразделните звуци, които издаваше недвусмислено
показваха, че К.С. се нуждае от медицинска помощ. За съжаление неговия
манталитет бе в състояние да извади и най-опитния психоаналитик от релси.
Поради това бяхме принудени да се обърнем към диалоговата програма -
психоаналитик 'Елайза'. Беше проведен следния диалог:

ЕЛАЙЗА : " Добър ден. Аз се казвам Елайза. Какво е Вашето име? "

 КОСЬО : " Косьо. "

ЕЛАЙЗА : " Приятно ми е да се запознаем, Косьо. Разкажете ми нещо за себе си? "

 КОСЬО : " Аз съм умен и обичам Turbo Pascal. "

ЕЛАЙЗА : " А как се чувствате днес? "

 КОСЬО : " Отвратително. "

ЕЛАЙЗА : " Това често ли Ви се случва? "

 КОСЬО : " Да! "

ЕЛАЙЗА : " Какво е мнението Ви по този въпрос? "

 КОСЬО : " Какво те интересува МОЕТО мнение, машина такава ?! Нима не ти е ясно
           каква е разликата между някаква си експертна система един разумен
           човек? ОТГОВОРИ !!!  Какъв е смисъла на живота? ОТГОВОРИ !!!  Какво
           мислиш за разрушаващата сила на любовта? ОТГОВОРИ !!!  Как би
           изглеждало всичко това в седмото измерение ? ОТГОВОРИ !!!

ЕЛАЙЗА : " Още ли смятате, че сте умен и обичате Turbo Pascal ? "



БЪЛГАРСКА КОМПЮТЪРНА МЪРФОЛОГИЯ


    Закон на захранването
    ---------------------
Токът ще спре точно в момента, когато записвате програмата.

    Неприложимо следствие
    ---------------------
Ако записвате програмата, за да предизвикате загасване на тока, няма да
  се получи.


  Закон за компютърните състезания
  ---------------------------------
а) След като си решите задачите, ще внесете малка поправка и вече Господ
   няма да може да Ви компилира програмата.
б) Дори програмата Ви да се компилира, все някъде от вълнение вместо  'Shell'
   сте написали 'Del'.
в) В края на състезанието ще се окаже, че флопито Ви не може да записва.
д) Точно в момента, когато Павел Азълов проверява Вашата програма,
   компютърът дава 'Parity Check'.



  Закон на Веселин Бончев.
  ------------------------
И със, и без вируси, програмата Ви няма да работи.





-----------------------------------------------------------------------------

   В И Р У С   З А   В А С
  -------------------------         брой 1  18.4.1992
  независимо файлово издание


   Редакцията приема              POOH BBS : Kosio Spirov
  материали на адрес:       INNER SOFT BBS : Kosio Spirov

------------------------------------------------------------------------------
